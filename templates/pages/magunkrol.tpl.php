<div class="tartalom1">
    <h1>
    <i class="fa fa-info-circle" aria-hidden="true"></i>
    Magunkról
    </h1>
    <h2>Észak-Alföldi Regionális Energia Ügynökség</h2>
</div>

<p class="tartalom2">
    Az Észak-Alföldi Regionális Fejlesztési Tanács mint számos regionális fejlesztés kezdeményezője felismerte azt a tényt, hogy az Észak-alföldi régió adottságai kiválóak a megújuló energiaforrások területén, kiemelten biomassza, geotermikus energia, valamint nap-, és szélenergia hasznosíthatósága terén kedvezőek a lehetőségek. Az adottságok jobb kihasználását, a nemzetközi tapasztalatok hatékonyabb átvételét, promóciós és képzési programok megvalósítását egy regionális energia ügynökség nagymértékben elő tudja segíteni. A célkitűzések elérése érdekében 2007. évben pályázat benyújtására került sor az Intelligens Energia- Európa Programra, az Észak-Alföldi Regionális Energia Ügynökség létrehozására.
</p>

<p class="tartalom1">
    A pályázat pozitív döntésének eredményeképpen hazánkban először és egyedüli kezdeményezésként lehetősége nyílt arra, hogy EU-s támogatással és egyéb támogató szervezetek bevonásával létrehozza az Észak-Alföldi Regionális Energia Ügynökséget, mint önálló jogi személyiséggel rendelkező nonprofit társaságot. 2009. március 6-án, az ÉARFT 45 %-os tulajdonosi többséggel megalapította az ENEREA Észak-Alföldi Regionális Energia Ügynökség Nonprofit Kft-t, mely 2009. május 14-én bejegyzésre került.
</p>

<p class="tartalom2">
    Intézményünk létrehozását az adottságok jobb kihasználása mellett az az Európai Uniós előírás hívta életre, mely szerint a jelenlegi kb. 5,3 %-ról 2020-ig 13 %-ra kell növelni a hazai energiafelhasználáson belül a megújuló energiaforrások arányát. Stratégiai prioritásként kezelendő a megújuló energiák abszolút felhasználásának és arányának növelése, tekintettel arra, hogy hazánk energia-felhasználásában részarányuk jelenleg alacsony, emellett a fosszilis energiahordozó-készlet és -termelés is korlátozott, így az ország importfüggősége nagyon magas.
</p>
<p class="tartalom1">
    Az Ügynökség működésének célja alapvetően az energiahatékonyság elősegítése, az energiaforrások racionális felhasználásának támogatása, az új és megújuló energiaforrások alkalmazásának előmozdítása, illetve az energiadiverzifikáció támogatása az Észak-Alföldi régióban.
</p>
<p class="tartalom2">
    Tevékenységünk elsősorban az energiahatékonyság, a megújuló erőforrások, a klímavédelem, és az energiapolitika területeire összpontosul. A megújuló energiaforrások és az energiahatékonyság jelentik a jövő energetikai rendszerének alapját. Annak érdekében, hogy a döntéshozók érintett köre, a gazdasági szereplők és a társadalom minél hamarabb felismerje az „alternatív” energiaforrások hasznát és alkalmazásukban rejlő lehetőségeket, az Energia Ügynökség programokat szervez és együttműködik más szervezetekkel, szakmai szövetségekkel, energiahatékonysági és megújuló energia iparban tevékenykedő cégekkel. E célkitűzés keretében kiállításokon és konferenciákon mutatkozik be az intézmény, energetikai projekteket, demonstratív rendezvényeket, kerekasztal-beszélgetéseket kezdeményez.
</p>
<p class="tartalom1">
    Projektjeinkkel, rendezvényeinkkel, tanácsadási tevékenységünkkel, képzésekkel és széles körű kommunikációval az a célunk, hogy elérjük: mind az energiát termelők, mind a felhasználók, vagy éppen a döntéshozók másként viszonyuljanak az energia felhasználáshoz. Szűkös készleteink ésszerű alkalmazása, vagy az energiapazarló fogyasztási szokások megváltoztatása, mind-mind része a megoldásoknak, melyet intézményünk munkájával támogat.
</p>
<p class="tartalom2">
    Az ENEREA célkitűzéseinek elérése érdekében az alábbi tevékenységeket végzi:
    <ul>
        <li>energiatervezés (felmérések, helyzetelemzések, regionális energia stratégia elkészítése)</li>
        <li>szektorális tevékenységek (promóciók, szakmai workshopok, információs napok szervezése, fenntartható energia megoldások ajánlása meghatározott célcsoportok számára),</li>
        <li>horizontális tevékenységek (szaktanácsadás, képzések, „Energia kávéház” működtetése, energiadíj, energiamarketing, pályázatok készítése és menedzsmentje),</li>
        <li>kapacitásépítés, együttműködések kialakítása (energia ügynökségekkel kapcsolatfelvétel és tapasztalatcsere, ’good practice’ felkutatása, nemzetközi és regionális szintű kapcsolatrendszer működtetése, közös projektekben való részvétel),</li>
        <li>kommunikáció és disszemináció (tájékoztatás, honlap működtetése, hírlevél, energia magazin, tájékoztató brosúrák készítése).</li>
    </ul>
</p>
<p class="tartalom1">
    Bízunk benne, hogy felkeltettük érdeklődését az energiaracionalizálás területén, illetve Ön és intézménye is szerepet vállal a jövőben a környezeti fenntarthatóság érdekében a megújuló energiaforrások alkalmazásával!
</p>
<p class="tartalom2">
    Insticei Zoltán<br>
    ügyvezető
</p>
